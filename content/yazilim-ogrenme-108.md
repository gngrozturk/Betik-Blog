---
slug: yazilim-ogrenme-108
title: Yazılım Öğren(ME)!
author: Güngör Öztürk
username: gungorozturk
banner: https://i.hizliresim.com/6PXCUC.png
date: November 30, 2020
---

Geçtiğimiz günlerde sosyal medyada, sizin de karşılaştığınızı tahmin ettiğim, yazılım öğrenmekle ilgili mizah paylaşımlarının yapıldığı bir furya başladı. Bunun altında ise günümüz gençlerine sürekli yazılım öğrenmesinin tavsiye edilmesi ve bu tavisyenin artık klişeleşmiş olması gerekçesi yatıyor. İlk bakışta herkesin diline pelesenk olan bazı konuların zamanla mizah malzemesi olması gayet doğal görünse de bu gibi durumların gelecekte toplumsal bazı problemlere yol açabileceği kanaatindeyim.

Toplumların “gelişmiş” olarak nitelendirilebilmesi için içinde bulunduğu çağın beklentilerini karşılayabiliyor ve geleceğin getireceği yeni gereklilikler için de hazırlanıyor olması gerekir. Yazılım üretmenin bugünün ve geleceğin büyük bir parçasını oluşturacağının hepimiz farkındayız ancak bu şekilde mizah konusu olduktan sonra klişe olduğu için değil “gerçekten” öğrenilmesi gerektiği için dahi olsa konuya hak ettiği ciddiyetle yaklaşabilecek miyiz? Alanla ilgili yeterince teknik altyapıya sahip olmayan bir kesimin belki de sırf konuşmak için konuşurken gençlere “yazılım öğrenin” tavsiyesinde bulunması bu kavramın içini halihazırda yeterince boşaltmışken buna tepki olarak bunun mizahını yapmak da aslında tepki gösterilen şeyle aynı amaca hizmet ederek bu kavramın içini daha da boşaltmaz mı? Mizah ve gerçek arasındaki farkı ayırt edebileceğimizi, bu endişelerin yersiz olduğunu düşünüyor olabilirsiniz ancak geçmişte de benzer şekilde önce kitlelerin yerli yersiz kullanımı sonra da üzerinden çeşitli esprilerin dönmesi sonucu birçok kavramın sığlaştığına, anlam ve önemini yitirdiğine şahit olduk. Benzer bir durumun toplumların geleceği için bu denli hayati önem taşıyan bir konuda yaşanmasının sonuçları bizler için ağır olabilir.

Sadece yazılım öğrenmenin değil çağdaş ve üreten bir toplum olabilmemiz için bireylerin kazanması gereken diğer yeterlilikler hakkında da kendimizi bir söylemde bulunmak zorunda hissetmek yerine bu işi o alandaki yetkin kişilere bırakmanın o alanda gerçekten bir şeyler öğrenmek isteyen insanlar için daha faydalı olacağını düşünüyorum. Böylece, her ne kadar amaç bu olmasa da, alandaki yetkin kişilerin söylemlerinin tesirini de olumsuz etkilemiş olmayız...


