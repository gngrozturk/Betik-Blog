---
slug: danimarkanin-mutlulugu-hygge-115
title: "Danimarka'nın Mutluluğu: Hygge"
author: Kübra Nur Bektaş
username: kubranurbektas
banner: https://images.unsplash.com/photo-1608085021802-e886468f5fc1?ixid=MXwxMjA3fDB8MHxwaG90by1wYWdlfHx8fGVufDB8fHw%3D&ixlib=rb-1.2.1&auto=format&fit=crop&w=750&q=80
date: February 22, 2021

---
Uzun bir aradan sonra herkese merhaba. Uzunca bir süredir karatinayla ve virüsle savaşıyoruz ve biliyorum hepimiz çok yorulduk. Kimimiz artık dayanamadığını hissetti, kimimiz savaşacağına dair kendine sözler verdi. Fakat ortak nokta hepimizin aynı hissettiği ve elbette hiçbirimizin vazgeçmemesi gerektiği. Ne olursa olsun oturup hayatımızın elimizden kayıp gidişini izlemeye gelmedik. O zaman ne yapmalıyız? İşte burada birçoğumuzun duyduğu Hygge felsefesi devreye giriyor. Elbette sorunlara kesin çözüm değil ama ruh halinizi ve huzurunuzu yükselteceği kesin. Bu sayede birçok problemin üstesinden daha kolay bir şekilde gelebilirsiniz. Peki nedir Hygge felsefesi?

Türkçe’ de Huggah olarak telaffuz edilen Hygge, aslen Danimarka’nın mutluluk felsefesidir. Yılın büyük çoğunu karanlık geçiren, büyük vergiler ödeyen, soğuk iklimde yaşayan bu insanlar tüm bu zor şartlara rağmen her yıl dünyanın en mutlu ülkelerinden seçiliyorlar. Sırları ise Hygge felsefesi gibi görünüyor. Çünkü bu felsefenin bazı temel özellikleri var ve bunlar gerçekten insanın içini huzurla dolduruyor. Bunları biraz inceleyelim:

**1- İlk madde: Ortam**

Ortam çok önemli. Evinizde gibi rahat hissetmeniz, tehdit altında hissetmemeniz gerekiyor. İlla evinizde olmanıza gerek yok. Çok sevdiğiniz bir butik kafe ya da bir dostunuzun evi de olabilir. Konfor şart. Öyle ki rahatsız koltuklarda ya da gürültülü ortamlarda bu duygulara girmeniz zor olacaktır.

**2- Atmosfer**

Ortamı mumlarla aydınlatıp loş bir ortam yaratın. Maksat doğal ışık fakat şehirlerde bunu bulmak pek mümkün olmadığı için en iyi seçenek hoş kokulu bir sürü mum oluyor. Hatta öyle ki Danimarkalılar yılda kişi başına 5,8 kg mum tüketiyorlarmış. Buna ek olarak huzurlu ve sakin bir müzik açabilirsiniz, belki bazılarımız için bu sessizlik demektir.

**3- Gerginlikleri ve stresi dışarıda bırakın.**

Maksadımız daha iyi hissetmek olduğundan bu tür duygulara bu ortamlarda yer vermiyoruz. Siyaset,din gibi gerginlik çıkarabilecek konuları konuşmaktan uzak durun. Hep beraber huzurun sıcaklığını hissedin.

**4- Sevdiklerinizle beraber olun.**

Sevilen insanlar bizi mutlu eder. Hoş sohbetler, şakalar, eğlenir ve güvende hissederiz. Fakat bana göre illa birileriyle beraber olmak gerekmiyor. Siz nasıl daha iyi hissedecekseniz onu yapın. Bazen huzur yalnızlık demektir, kendinle vakit geçirmek demektir. Tamamen size kalmış.

**5- İşleri paylaşın, herkes eşit.**

Türkiye’de misafirlik anlayışı hizmete dayalı olduğu için garip gelebilir ama Danlar işleri paylaşıyorlar ve her türlü beraberliği kıymetli görüyorlar. Herkes bir işin ucundan tutuyor, sofra beraber hazırlanıp beraber kaldırılıyor. Eve gelen de ev sahibi kadar iş yapmış oluyor. Bu sayede ev sahibi de günün sonunda yorgun hissetmiyor ve herkesin mutluluğu gözetiliyor.

**6- Teknolojiden uzak durun.**

Herkesin telefonlarıyla ilgilendiği bir ortam ne kadar huzur verir? Teknolojiyi bırakın ve anı yaşayın. Çevrenizdekilerle mutlu anlar yaratın. İleride keşke onlarla daha çok vakit geçirseydim diye pişman olmak gerçekten acı vericidir. Anın ve çevrenizdekilerin kıymetini bilin.

**7- Şükredici olun.**

Elinizdekiler için şükredin ve minnettar olun. Büyük ya da küçük her şey için. Farkında değiliz ama büyük nimetler içindeyiz. Hatta bunu günün ilk alışkanlığı haline getirin. Yataktan kalkar kalkmaz bir bardak su için ve her şey için şükredin. Bunun size daha pozitif bi bakış açısı katacağından emin olabilirsiniz.

**8- Küçük mutluluklar yaratın.**

Küçük şekerlemeler, çikolatalar, kurabiyeler sizi mutlu eder. Bunlara sıcak bir bitki çayı ile eşlik edip midenizi ve ruhunuzu kolayca mutlu edebilirsiniz. Küçük bir uyarı; atıştırmalıklar güzeldir fakat sadece atıştırdığınız zaman, midenizi bunlarla doldurmayın. Hatta midenizi hiçbir zaman tam olarak doyurmayın ki vücudunuzu rahatsız etmeyin.

**9- Rahatlık önemli.**

Hygge hissetmek istiyorsanız rahat olun. Pijamalarınızı ya da en rahat eşofmanlarınızı giyin, sıcak çoraplarınızı çekin. Hatta en sevdiğiniz battaniyeye sarılın ve rahatlayın. Zihnin rahat olabilmesi için öncelikle beden rahat olmalıdır.

Kaynakça

[Wikipedia](https://en.wikipedia.org/wiki/Hygge "Wikipedia")
[Brandlife Mag](http://www.brandlifemag.com/danimarka-usulu-mutluluk-sanati-hygge/ "Brandlife Mag")
[Kreatif Biri](https://www.kreatifbiri.com/hygge-felsefesi/ "Kreatif Biri")