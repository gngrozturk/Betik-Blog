---
slug: bulimia-nervoza-48
title: Bulimia Nervoza
author: Kübra Nur Bektaş
username: kubranurbektas
banner: https://www.a7la-home.com/wp-content/uploads/2020/05/vomiting-feat-1.jpg
date: August 31, 2020

---
Yeni bir yazıdan herkese merhaba. Umarım haftanız güzel ve enerjik başlamıştır. Öyle değilse bile en sevdiğiniz şarkıyı açın ve biraz anın tadını çıkarın, şuan hayatta olduğunuz için, bu şarkıyı dinleyebildiğiniz için şükredin. Yapacağınıza inanarak mutlu bir şekilde yazıma geçebilirim sanırım.

Bugün sizlere son zamanlarda sık sık duyduğumuz Bulimia Nervoza’dan bahsedeceğim. Gelin inceleyelim.

**Bulimia Nervoza Nedir?**

Bulimia Nervoza, aynı Anorexia Nervoza gibi bir yeme bozukluğudur. Kişi tek seferde bir insanın yiyebileceğinden çok daha fazlasını yer, sık sık bu tarz yeme atakları yaşar ve daha sonra bu yediklerinden çeşitli şekillerde kurtulmaya çalışır.

Altında derin sebepler, tabiri caizse travmalar yatar. Küçüklükte ebeveynlerin yeme konusundaki aşırı tavırları, cinsel ya da fiziksel ististmar, çocuklukta obezitenin varolması, düşük özgüven, depresif ruh halleri, ve bence en önemli sebep olan ‘zayıf vücut ideali’ bulimili olmaya yatkınlığı arttırır. Her ne kadar görülme sıklığı %1-2 olsa da toplumdaki bilinçsizlik bu şekilde devam ettikçe gelecek 10 yıl içerisinde bu rakamın en az iki katına çıkacağı öngörülebilir. Çünkü dünyadaki –body shaming- ne yazık ki gittikçe kötü bir hal almakta, insanlar dış görünüşleri yüzünden yargılanmayı ve başkalarını yargılamayı normal kabul etmeye başlamaktalar.

Kişi bulimia olduğunda yeme atakları sırasında genelde fazlaca karbonhidrat ve yağlı besin alımı yapar. Tıkınma derecesindeki bu besin alımı atak geçtikten-geçiştirildikten sonra kişide fiziksel ve psikolojik rahatsızlıklar yaratır. Gerek şişkinlik, gerekse kilo alınacağı ya da güçsüzlük, atakla başa çıkılamamış olması gibi duygular pişmanlığa dönüşür ve kişi yediklerini çıkartmanın yollarını arar. Kalorilerden kurtulmak için yapılan bu eylemlerden en yaygın olanları kendini zorla kusturma, lavman, laksatif ya da diüretik ilaçlar kullanımıdır. Ve elbette bunlar birtakım olumsuz sonuçlar doğuruyor.

**Bulimianın Sonuçları Nelerdir?**

1. Sık kusmaya bağlı olarak; yemek borusunda yırtılmalar, bu yırtılmalara bağlı olarak enflamasyonlar, mide delinmeleri, reflü, kalp ritim bozuklukları (aritmi), gözde damar çatlağına bağlı kızarıklıklar

2. Laksatif (dışkılamayı arttırıcı, kolaylaştırıcı) kullanımına bağlı olarak; laksatif bağımlılığı, bağırsağın anüsten sarkması (rektal prolapsus), dışkılayamama, mide ve bağırsak florasında bozulmalar

Ve bunlara bağlı olarak birçok psikolojik sorun ortaya çıkar.

**Tedavi**

Bulimianın tedavisi de aynı diğer birçok hastalık gibidir. Bilişsel-davranışçı terapi ve ilaçlı tedavi birlikte uygulanmalıdır. Terapiler ile travmalar, dürtü bozuklukları, stresle mücadele gibi sorunlar giderilirken bedeni olumlu algılamaya yönelik olumlamalar yapılır. İlaç tedavisi ise öfke nöbetlerini, depresif halleri ortadan kaldırmaya yöneliktir.

Kaynakça

[Wikipedia](https://tr.wikipedia.org/wiki/Bulimia_nervoza "Wikipedia")
[Medical Park](https://www.medicalpark.com.tr/bulimia-nervoza-nedir/hg-1821 "Medical Park")