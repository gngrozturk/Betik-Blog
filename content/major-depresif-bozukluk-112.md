---
slug: major-depresif-bozukluk-112
title: Majör Depresif Bozukluk
author: Kübra Nur Bektaş
username: kubranurbektas
banner: https://images.unsplash.com/photo-1525120334885-38cc03a6ec77?ixid=MXwxMjA3fDB8MHxwaG90by1wYWdlfHx8fGVufDB8fHw%3D&ixlib=rb-1.2.1&auto=format&fit=crop&w=750&q=80
date: January 11, 2021

---
Uzun bir aradan sonra tekrar beraberiz. Umarım sizin tarafınızda birçok şey yolunda gidiyordur. Bu zaman, bunalmaya ve kısır döngülere girmeye çok müsaitken güzel şeyler yapmak için de bir o kadar uygun bir zaman. Yine de eğer yoluna koyamadığınız şeyler varsa asla kendinizi suçlamayın, başkasının da suçlamasına izin vermeyin. Elbet bir gün o gücü kendinizde bulacak ve başaracaksınız. Kendinize inancınız tam olsun. Haydi konumuza geçelim ve biraz ufkumuz açılsın.

**Majör Depresif Bozukluk Nedir?**

Majör depresif bozukluk, klinik depresyon ya da majör depresyon olarak da adlandırılan zihinsel hastalık, genelde 2 haftadan uzun süren düşük ruh halidir. Eskiden zevk alınan aktivitelerden zevk almama, uyku düzeninin bozulması, uyuma ya da uyanmada zorluk, yeme alışkanlıklarının değişmesi, iştah kaybı, nadiren iştahın artması, düşük enerji, fiziksel yakınmalar, dikkat bozukluğu, odağın ve hafızanın zayıflaması, hareketlerin yavaşlaması, sosyal aktivitelerden ve ortamlardan uzak durma, hatta intihar düşünceleri kişide vuku bulabilir. Ağır vakalarda psikoz da görülebilmektedir. Hafif, orta, majör ve kronik depresyon şeklinde sınıflandırmalara ayrılabilir. Psikiyatrist hastalığın şiddetini belirlemek için çeşitli testler yapabilir.

Kişideki bu düşük ruh hali, kişinin yaşamının her alanını etkiler. Kişi sorumluluklarını yerine getiremediği ya da herkes gibi neşeli olamadığı zaman daha çok yetersiz hissetmeye başlar ve ruh hali daha da düşebilir. Ayrıca birey herhangi bir iş ya da aktiviteye başlamakta çok zorlanabilir. Tüm bu durumlar da anksiyeteye ve her şeyin kısır döngüye girmesine son derece elverişli bir ortam yaratır. Bu yüzden erken tanı ve tedavi her rahatsızlıkta olduğu gibi çok önemlidir.

**Depresyondaki Bireylere Nasıl Davranılmalıdır?**

Kişinin çevresindekiler bu belirtileri tembellik, ajitasyon ya da keyfiyet olarak görebilir ancak bu tutumlar durumun daha da kötüye gitmesine neden olabilir. Çevredekiler bu durumu anlamalı, kişiye duygusal ve yeri gelince fiziksel destek sağlamalıdır. Farklı aktiviteler yapmak için teklifte bulunabilirsiniz, fakat fazla ısrarcı olmak, sizi üzdüğünü söylemek ondaki yetersizlik hissini daha da arttıracaktır. Unutmayın ki bu rahatsızlık günümüzde popüler kültür malzemesi olan, kahve içip nutella yenen, regl döneminde ortaya çıktığı söylenen depresyondan farklıdır. Ciddi bir rahatsızlık olup kesinlikle alay edilmemelidir.

**Tedavi**

Birçok rahatsızlıkta olduğu gibi majör depresyonda da ilaçlı tedavi ve psikoterapi beraber uygulandığında sonuçlar daha da olumlu olmaktadır. Genelde SSRI (serotonin geri alım inhibitörü) kullanılarak başlanılan sürecin ileriki dönemlerinde duruma göre SNRI (serotonin – nörepinefrin geri alım inhibitörü), atipik ya da trisiklik antidepresanlar kullanılabilir. Eğer hastalık tüm bunlara yanıt vermezse kişinin rızasını belirttiği bir form dahilinde Elektrokonvulsif Terapi (ECT) uygulanabilir. Elektrokonvulsif terapide bireyin beynine elektrik akımı verilerek yapay bir epileptik nöbet oluşturulur. Fakat bu genelde en son uygulanan tedavi yöntemidir ve pek tercih edilmez.

Kaynakça

[Wikipedia](https://tr.wikipedia.org/wiki/Maj%C3%B6r_depresif_bozukluk "Wikipedia")
[DBE](https://www.dbe.com.tr/tr/yetiskin-ve-aile/3/depresyonda-kisinin-ve-cevresindekilerin-yapabilecekleri/ "DBE")