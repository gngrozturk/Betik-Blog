---
slug: robotik-nedir-4
title: Robotik Nedir?
author: Güngör Öztürk
username: gungorozturk
banner: https://images.unsplash.com/photo-1563207153-f403bf289096?ixlib=rb-1.2.1&ixid=eyJhcHBfaWQiOjEyMDd9&auto=format&fit=crop&w=751&q=80
date: March 30, 2020
---

Merhaba bu yazımda sizlere robotların tasarımı, üretimi ve kullanımı ile ilgilenen robotik biliminden ve bu daldaki başarılı çalışmalarıyla tanıdığımız Boston Dynamics’ten bahsedeceğim. Makine, uçak, elektronik, bilgisayar ve mekatronik mühendisliği gibi birçok mühendisliğin ortak çalışma alanı olan robotik bilimi temelde insan yaşamına entegre olup insanların hayatlarını kolaylaştırabilecek, yararlı bir amaç için iş ve değer üretebilecek makineler üretmeyi hedefler.

Robotların birçok farklı koşul ve iş sahasında kullanılması amaçlansa da günümüzde daha çok arama-kurtarma, yük taşıma, montaj, bomba imha-üretim süreçleri gibi insan için tehlikeli olarak görülen durumlarda ve uzay, su altı, yüksek radyasyon bulunan mekanlar gibi insanın yaşayamayacağı ortamlarda kullanılır. Maliyetinin yüksek olması sebebiyle henüz çok yaygın olarak kullanılmasa da robotik protezler ve ameliyat robotları ile sağlık sektöründe de robotikten faydalanılmaktadır.

Robotlar her formda olabileceği gibi, bazı robotlar insana veya bazı hayvanlara benzer olarak üretilir. Bunun robotların insanlarca kabulünde kolaylık sağlayacağı düşünülmektedir. Amaç robota canlılarınki gibi bir doku kazandırmak olduğundan robotik alanında çalışırken elektronik, malzeme bilimi, sibernetik ve tıptan da faydalanılmaktadır. Öyle ki bazı sibernetikçi bilim insanları plâstik ve metal yerine kalsiyum ve doğal dokular kullanmak için araştırmalar yapmaktadırlar. Günden güne hayatımızdaki öneminin artacağı düşünülen robotların bu artışa paralel olarak ekonomik değerlerinin de artacağı aşikar. Boston Dynamics de bunu farketmiş olacak ki bu sektöre ciddi yatırımlar yapmaktan geri durmuyor. Peki bu yatırımların nasıl bir geri dönüşü olabilir ? Bu sorunun cevabı için önce Boston Dynamics’i biraz daha yakından tanıyalım.

Amerikan Ulusal Mühendislik Akademisi üyesi Marc Raibert ve çalışma arkadaşlarının çalışmalarının sonucu olarak ortaya çıkan şirket, 1992 yılında kurulmuştur. Boston Dynamics, ABD Ordusu için tasarlanan dört bacaklı bir robot olan BigDog'un 2004 yılındaki gelişimi ile tanınır. Arazide askerlere eşlik etmek için robotik bir katır olarak hizmet eden BigDog hareket için tekerlekler yerine bacaklarını kullanır ve bu özelliği tekerleklerin kullanılamayacağı engebeli arazi şartlarında hareket etmesini sağlar. "Dünyanın en iddialı bacaklı robotu" olarak adlandırılan bu ürün, 35 dereceye kadar eğimli bir arazide seyreden bir askerin yanında saatte 6,4 km hızla 150 kg taşıyabilir.

BigDog’un çatışma sahasında kullanılmak için çok büyük ebatlarda olduğu düşünüldüğünden dolayı bir süre sonra proje rafa kaldırılmıştır ancak burdan şunu anlıyoruz ki boyut sorunu çözülürse, ki zamanla çözülecektir, bu tarz robotlar askeri sahada çok işlevsel olabilir. Boston Dynamics, BigDog’un yanı sıra “WILDCAT”, “LS3”, “SANDFLEA”, “SPOT”, “HANDLE”, “PICK” ve üstün hareket kabiliyeti ile insansı robot kategorisinde liderliği taşıyan “ATLAS” modelleriyle de adından söz ettiriyor. Bu modellerin hepsi hayatımızın çeşitli yerlerinde farklı kullanım alanlarına sahip.

Sağlıktan endüstriyel üretime, taşımacılıktan askeriyeye birçok alanda hayatımızı kolaylaştıran bu makineler gelecekte biz insanlar için daha da önemli hale gelecekler. Bu yüzden bizler de robotik bilimine hakettiği değeri vererek Boston Dynamics gibi şirketlerin önünü açmalı ve bizi bekleyen “teknoloji üretme yarışı”nda geri kalmamalıyız.

Kaynaklar:

[Robotik Hakkında](https://tr.wikipedia.org/wiki/Robotik#Robotlar%C4%B1n_S%C4%B1n%C4%B1fland%C4%B1r%C4%B1lmas%C4%B1 "Robotik Hakkında")

[Boston Dynamics Hakkında](https://en.wikipedia.org/wiki/Boston_Dynamics "Boston Dynamics Hakkında")

[Boston Dynamics Robotları](https://www.bostondynamics.com/products "Boston Dynamics Robotları")