---
slug: vuejs-nedir
title: Vue.js Nedir? 
author: Güngör Öztürk
username: gungorozturk
banner: https://storage.googleapis.com/indie-hackers.appspot.com/post-images/835a8f67a0/b3ZYiVE8abWOD4KXrmBKsYhIvAt1/f27a513d-79e8-1730-012c-ee7e43ac7326.jpg
date: June 28, 2021
---

İsmi, İngilizcede görünüm anlamına gelen “view” kelimesinin Fransızca karşılığı vue den gelen Vue.js dinamik kullanıcı arayüzleri geliştirirken kullanılan günden güne sektördeki önemi ve popülaritesi artan bir Javascript framework’üdür. Uzun zamandır hakkında olumlu birçok şey duyduğum ancak öğrenme fırsatı bulamadığım bu framework Honeypot youtube kanalında yayınlanan Vue.js belgeselini izledikten sonra iyice ilgimi çekti ve ben de bu konuda gerekli araştırmayı yapıp bir yazı yazmaya karar verdim. Ancak teknik bir konuda paylaşılacak bir yazının sadece araştırmalara dayanmasını doğru bulmadığım için Vue.js ile küçük bir proje de geliştirmeye başladım. Bu yazıda yaptığım araştırmaları ve kendi deneyimlerimi harmanlayarak sizlere Vue.js’i tanıtmaya çalışacağım.

Aslında her şey Google'da çalıştığı sırada projelerinde kullandığı frameworklerden istediği verimi alamayan Evan You’nun kendi ihtiyaç ve beklentileri doğrultusunda bir framework geliştirme fikriyle başlıyor. Para kazanma, sürdürülebilirlik v.b. hedeflerden bağımsız olarak keyif alındığı için yürütülen bu çalışma zamanla popülerleşiyor, hatta Laravel’in geliştiricisi Taylor Otwell’in twitter’da Vue.js’i tavsiye eder nitelikteki paylaşımlarından sonra bu durum daha da artıyor. Gidişatın farkında varan Evan You Vue.js üzerinde tam zamanlı çalışmak için bu süre zarfında çalıştığı Meteor’dan ayrılıyor ve tamamen Vue.js’e odaklanıyor. Patreon hesabı ve açık kaynak projelere kaynak sağlayan bazı şirketler sayesinde projenin finansal ayağı da kurtarıldıktan sonra Vue.js ekibi ve topluluğu zamanla daha da büyüyüp günümüzdeki halini alıyor.

Bu hikayeye baktığımızda aslında Vue.js’in günümüzde neden bu kadar sevildiğine şaşırmamalı. Öncelikle “işleri kolaylaştırma” amacıyla geliştirilmiş bir kütüphane olması nedeniyle entegrasyon ve öğrenme konusunda kullanıcılarına büyük kolaylık sağlıyor. Yazılım geliştiren kişiler elbette bu mesleği yaparken bundan keyif de almak isterler işte bu ruhla geliştirilmiş Vue.js’in bu kadar çok tercih edilmesinin bir diğer nedeni de bu. İyi bir Dokümantasyon ve gelişmiş bir topluluğa sahip Vue.js’i kullanan geliştiricilerin büyük bir kısmının geri dönüşleri, öğrenmek için resmi dokümanları kullandıkları yönünde. Dokümantasyon demişken Vue.js’in Çince dokümanı da var ki bu da Çinli geliştirici Evan You’nun ülkesine ve halkına sunduğu büyük bir hizmet zira eğer teknolojiye çok hakim değilseniz yabancı dilde bir kaynaktan öğrenmek durumu biraz daha zorlaştırabiliyor.

Nintendo,Louis Vuitton, BMW, Grammarly, Netflix, Google gibi büyük şirketlerin de aralarında bulunduğu birçok şirket günümüzde projelerinin bir kısmında veya tamamında Vue.js’i kullanıyor ve bu oran gün geçtikçe artmakta. Arkasında uluslararası bir şirketin desteği olmadan sıfırdan zirveye gelen Vue.js ile henüz büyük projeler geliştirmiş veya uzun süredir kullanıyor değilim o nedenle yazımda bireysel görüşümden ziyade araştırmalarım sonucu karşıma çıkanlara ağırlık verdim. Ancak başlangıç düzeyinde biraz uğraşmış biri olarak şimdilik kurulumun rahat ve öğrenme yolunun açık olduğunu söyleyebilirim. Elbette her framework gibi teknik bir altyapı ve öğrenmek için zaman ayırmak gerekiyor ancak bu sürecin de kendine has bir keyfi olduğunu düşünüyorum.

[Vue Mastery](https://www.vuemastery.com/blog/why-vue-is-the-best-framework-for-2021-and-beyond/)

[Vue Belgeseli](https://www.youtube.com/watch?v=OrxmtDw4pVI&t=2s)