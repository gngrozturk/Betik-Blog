---
slug: girisimci-kimdir-8
title: Girişimci Kimdir ?
author: Güngör Öztürk
username: gungorozturk
banner: https://images.unsplash.com/photo-1491336477066-31156b5e4f35?ixlib=rb-1.2.1&ixid=eyJhcHBfaWQiOjEyMDd9&auto=format&fit=crop&w=750&q=80
date: May 25, 2020
---

Merhabalar bu yazımda “Girişimci Kimdir ?” sorusunun cevabını araştıracağım. Önceki yazılarımda geleceğe yönelik büyük önem teşkil ettiği düşünülen bazı sektörlere neden yatırım yapmalıyız ve bu sektörlerdeki yürütülecek girişimcilik faaliyetleri neden önemlidir ele almıştık. Bu hafta da bu tarz çalışmalarda bulunacak kişilerin ne gibi özellikler taşıması gerektiğini birlikte inceleyeceğiz.

En sade tanımıyla girişimci, tüketici kitlenin ihtiyaçlarını karşılamak üzere ürün, fikir ve hizmet üretiminin gerçekleştirilebilmesi için üretim faktörlerini bir araya getiren, üretim için uygun zemini sağlayan ve bununla birlikte bazı şartlarda bu ürün ve hizmetleri pazarlayan kişidir. İnsanlık tarihiyle paralel gelişen bir tarihe sahip olan girişimcilik, günümüzde özellikle iktisat ve işletme bilimlerinde çok önemli bir kavram haline gelmiştir. İlk defa takas usulünün kullanılmasından tutun coğrafi keşiflere kadar birçok olayın temelinde girişimci ruh ve girişimcilik fikri yatmaktadır ki bu da bize girişimcilerin gelişimin ve yeniliğin temellerinden biri olduğunu göstermektedir.

Peki girişimci kimdir ? “sermaye sahibi = girişimci” şeklinde düşünmek hatalı bir bakış açısıdır. Zira bir bireyi girişimci yapan asıl şey sahip olduğu ekonomik güç değil, başkalarının baktığı ama göremediği fırsatları görüp bunları birer iş fikrine dönüştürebilme, gerektiğinde cesur kararlar verebilme, mantıklı riskler almaya yatkın olma, kararlı olup ne istediğini bilme gibi özelliklere sahip olmasıdır. Girişimcilik denince akla hemen büyük kurumlara sahip olmak gelmemelidir zira bakkal, seyyar satıcı, manav v.b. kişiler de birer girişimci olabilir. Burada önemli olan girişimin boyutu değil girişimcinin gereken yeterlilikleri ne kadar taşıdığıdır. Peki nedir bu yeterlilikler? Jennifer James, bilgi toplumunda girişimcilik yapacak liderlerinin sahip olması gereken özellikleri şu şekilde sıralamıştır.

Dünyaya Yeni Bir Gözle Bakma: Tecrübe, bilgi ve kültür düzeylerinin gerçekleri görmekten alıkoymalarını engellemek için, çevreye ve kendilerine karşı sorgulayıcı bir gözle bakabilmelidir.

Mit ve Sembolleri Kullanma: Çevresel unsurları, kültür ve iletişimi etkin bir biçimde kullanarak yeni fikirlerin gelişmesi için gerekli ortamı hazırlayabilmelidir.

Geleceği Tanıma: Geleceği tanıma çerçevesinde, günümüzdeki gelişmelerin itici kuvvetlerinin etkilerini takip edebilmelidir.

Daha Hızlı Yanıt Verme: Çevresel değişikliklere hızla uyum sağlayabilecek çevikliğe ve müşteri talebine hızla tepki verecek esnekliğe sahip olmalıdır.

Kaynakları Rasyonel Kullanma: İşletmelerinin kıt kaynaklarını daha rasyonel kullanarak atıl kapasite ve kaynak israfı gibi sorunların üstesinden gelebilmelidir.

Çeşitlilikten Faydalanma: Farklı kültürel, sosyal, dinsel ve zihinsel zenginlikten faydalanabilmelidir.

Elbette geçen zamanla birlikte girişimcilik yapacak kişilerin taşıması beklenen yeterliliklerde de içinde bulunulan zamana göre değişiklikler olacaktır. Ancak önemini hiç kaybetmeyecek ve bu konuda dinamikliği sağlayan yenilikçi düşünebilme ve içinde bulunulan çağın gereksinimlerini kavrayabilme yetenekleri bir girişimcide her zaman aranacak özelliklerdir.

